ภายใต้แสงจันทร์ที่สาดส่อง เด็กหนุ่มคนหนึ่งอธิษฐานต่อหน้าบ่อน้ำพุ
ภูติที่อาศัยอยู่สระน้ำในฐานะแขกจากแดนไกลรับฟังความปรารถนาที่ไร้เสียงนั้น
 
ภูติในสระน้ำไม่รู้อะไรเลยเกี่ยวกับความทรงจำที่ห่างไกลหรือความฝันอันลึกซึ้ง พวกเธอเกิดมาจากแก่นของน้ำ เป็นเพียงผู้สืบเชื้อสายที่ไร้รูปร่างของเทวดา
ดังนั้น เมื่อภูติที่อยากรู้อยากเห็นตนหนึ่งโผล่ขึ้นมาจากน้ำและได้ยินเสียงร้องจากหัวใจของเด็กหนุ่มคนนั้น เธอเริ่มสนใจในชีวิตที่อ่อนเยาว์และเปราะบางกว่าเธอนี้
ภูติที่เงียบงันเหยียดนิ้วที่ไร้รูปร่างของเธอออกมา มันเยือกเย็นดุจน้ำค้างยามเที่ยงคืน อ่อนโยนราวกับพรที่ถูกลืม และสัมผัสหน้าผากและแก้มของเด็กหนุ่มเบา ๆ
 
เด็กหนุ่มรู้สึกตกใจกับสัมผัสที่ให้ความรู้สึกประหลาด เขาเงยหน้าขึ้น และสบตากับภูติตนนั้น
"คุณสามารถทำความปรารถนาของผมให้เป็นจริงได้ไหม?" เด็กหนุ่มถาม
ภูติแห่งสระน้ำตกใจกับคำถามฉับพลันของเขาและเธอก็ไม่เข้าใจ แต่เธอไม่สามารถพูดได้ เธอจึงทำได้เพียงพยักหน้า
เด็กหนุ่มจากไปด้วยความพึงพอใจ
 
เขาไม่เคยรู้เลยว่าภูติแห่งสระน้ำนั้นอยู่อย่างโดดเดี่ยว เธอไม่มีเพื่อนและคนที่รัก และสูญเสียความรอบรู้ส่วนใหญ่ไปแล้ว
เมื่อน้ำจากสระไหลจากรอยแยกของหินลงสู่แอ่งน้ำของเธอ เธอจ้องมองภาพดวงจันทร์ที่สั่นตามแรงกระเพื่อมของผืนน้ำ เธอค่อยๆฟื้นความสามารถในการคิดและเลียนแบบภาษาที่แตกสลาย
ภูติที่อยากรู้อยากเห็นได้สังเกตโลกรอบตัวเธอด้วยความรักที่บริสุทธิ์และความไร้เดียงสา ราวกับจิตวิญญาณของเด็ก เธอยินดีกับสุนัขจิ้งจอกและกระรอกที่ขโมยผลเบอร์รี่ได้สำเร็จ และคร่ำครวญเมื่อเมฆดำปกคลุมขอบฟ้า
 
สำหรับเด็กหนุ่มคนนั้น ความรู้สึกที่ซับซ้อนแต่ยังไม่สุกงอมเริ่มก่อตัวขึ้นในใจของเธอ
เธออยู่อย่างโดดเดี่ยว ไร้ซึ่งกำลังและสติปัญญา เธอคงไม่อาจทำความปรารถนาของชายหนุ่มให้เป็นจริงได้
แต่เธอสามารถรับฟังความปราถนาของเขา เธอสร้างชีวิตขึ้นมาจากความว้าวุ่นในใจเขา