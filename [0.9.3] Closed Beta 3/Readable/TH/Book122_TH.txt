เมื่อมองไปยังภาพพระจันทร์ที่กระเพื่อมบนผืนน้ำ เด็กหนุ่มได้เผยความในใจของเขาต่อหน้าสระน้ำ
เธอได้เรียนรู้หลายสิ่งเกี่ยวกับเขาจากถ้อยคำของเขา
และจากความเงียบของเธอ เขาได้เสริมความมั่นใจให้ตนเอง

ภูติแห่งสระน้ำเข้าใจได้อย่างชัดเจนว่า ความงามของโลกนี้ไม่ได้มีเพียงแต่แสงจันทร์และผลเบอร์รี่เท่านั้น และความมืดที่น่าอัศจรรย์ไม่ได้เป็นเพียงชั้นเมฆดำที่ปกคลุมท้องฟ้ายามค่ำคืน
เด็กหนุ่มเล่าให้เธอฟังเกี่ยวกับป่าไม้ บ้านเมืองและกำแพงสูง และแบ่งปันความสุข ความเศร้าและความกลัวของเขากับเธอ
ในขณะที่ฟัง เธอรู้สึกหลงไหลในโลกที่ไม่สมบูรณ์แบบใบนี้ที่เธอเพิ่งเกิดมา

เมื่อเด็กหนุ่มอัดอั้นตันใจในความไร้อำนาจของเขา ภูติแห่งสระน้ำจะค่อย ๆ เช็ดน้ำตาเขาอย่างเงียบ ๆ จากน้ำตาเหล่านั้น เธอได้เข้าใจโลกที่อยู่นอกเหนือจากสระน้ำมากกว่าเดิม
หยดน้ำตาเหล่านั้นไหลลงสู่น้ำ ภูติน้อยชำระล้างมันแล้วเปลี่ยนมันให้กลายเป็นน้ำทิพย์รสชาติหวานที่จะช่วยขับกล่อมให้เขาหลับฝันดี เด็กหนุ่มลืมความเจ็บปวดในยามที่เขาตื่น และพบเจอกับภูติที่เงียบงันในยามที่เขาหลับฝัน

ทุกครั้งที่สิ่งนี้เกิดขึ้น ภูติก็จะเผลอยิ้มออกมาในขณะที่นอนหลับไหลอยู่ในสระน้ำ
น้ำค้างหล่อเลี้ยงความฝันของเด็กหนุ่ม และความฝันของเด็กหนุ่มหล่อเลี้ยงจิตใจของภูติผู้โดดเดี่ยว
ในความฝันเหล่านั้น ภูติแห่งสระน้ำเล่าให้ชายหนุ่มฟังเกี่ยวกับเรื่องราวแห่งอาณาจักรน้ำอันห่างไกล เธอเล่าให้เขาฟังถึงบ้านเกิดไพลินของเธอ และร้องเพลงถึงความคิดถึงบ้านของผู้ถูกเนรเทศ ในความฝันเหล่านี้เด็กหนุ่มคนนั้นเป็นผู้ฟังที่สงบ เขาร่ำไห้ไปกับปัญหาของเธอและชื่นชมยินดีในความสุขของเธอ

ด้วยวิธีนี้ ภูติแห่งสระน้ำได้รับพลังแห่งการพูดจากความทรงจำและความฝันของเด็กหนุ่ม
และด้วยวิธีนี้ พวกเขาได้กลายเป็นเพื่อนผู้แบ่งปันทุกเรื่องราวต่อกัน